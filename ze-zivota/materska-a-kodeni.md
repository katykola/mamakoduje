---
layout: /layouts/post.njk
title: První rok na mateřské a kódění. Jak to šlo?
photo: brooke-cagle-WHWYBmtn3_0-unsplash.jpg
alt: První rok
perex: Malá Ema má za chvíli jeden rok a tak je třeba trochu bilancovat a položit si otázku, jaký byl můj první rok na mateřské.
tags: ["posts", "personal"]
---

Malá Ema má za chvíli jeden rok a tak je třeba trochu bilancovat a položit si otázku, jaký byl můj první rok na mateřské. Doufám, že moje shrnutí třeba někomu pomůže si udělat **představu, jaké to asi bude a stanovit si alespoň trochu reálné cíle.**

Moje vzpomínky jsou už teď v jejím roce trochu fragmentované a tak nedokážu úplně přesně určit, co bylo kdy, ale jako orientace by to mohlo stačit.

## Šestinedělí a první 3 měsíce

Každý to vnímá jinak, tak se nenechte vyděsit, ale pro mě osobně bylo šestinedělí velmi náročné. Možná to bylo i tím, že jsem se v těhotenství měla jako princezna a ten kontrast mezi full-mode mateřstvím a obdobím, kdy jsem si mohla říct o cokoliv a bylo mi vyhověno, byl propastný.

Po 14 dnech od porodu muž odešel do práce a já najednou byla s tím malým uzlíčkem 11 hodin denně úplně sama. Naše malá trpěla od narození na koliky a tak nebyla nouze o jekot. A věřte mi, že není více nervy drásající zvuk pro čerstvou matku než jekot dítěte trpícího kolikou. Byly dny, kdy jsem musela vyjít ven na terasu a křičet jako zvíře. Sousedi si od té doby musí myslet, že jsem blázen.

Neříkám, že jsem nebyla z malé paf. To víte, že jo, ale to neznamená, že to nebylo těžké.

### Čas na kódění

Ve zkratce … nebyl. První tři měsíce byly pro mě neskutečná jízda. Tělo zničené z těhotenství, pořádná nadváha a kurýrování se z porodu. Bylo mi brečtivo, frustrovaně, nevěděla jsem co ze sebou. Cílem bylo jednoduše přežít.

## 4 a 5 měsíc - začínám se oklepávat

Malá je nespavá, je to jasné. Podle slov mé matky, to má po mě, takže karma je zdarma. Vstáváme k ní v noci často a taky se hodně často kojí. Podle cenných rad jsem si na internetu našla, že kolika končí 3 měsícem. U nás tomu tak nebylo a jekot začal ustupovat v měsíci pátém.

V téhle době jsem už s mateřskou rolí byla jakž takž sžitá. Fajn je, že do pátého měsíce se mimino jen kojí, takže člověk nemusí uvažovat nad tím, co mu dát k jídlu a kdy. Prostě mu nacpe prso do pusy v momentě, kdy je nespokojené a doufá, že to bylo ono a taky že třeba aspoň na chvíli usne.

Na druhou stranu je blbý, že se nedokáže nijak zabavit a je v podstatě odsouzené ležet a přijímat zábavu od ostatních. Já osobně si myslím, že i toto přispívalo k né úplně dobré náladě toho našeho človíčka.

### Čas na kódění

Nebudu lhát, bylo hodně náročné. Na druhou stranu ale, pocit, že jsem produktivní a něco nového se učím značně přispíval k mému, tehdy ne úplně dobrému, mentálnímu zdraví. Malá nechtěla ještě sama spinkat v postýlce a tak jsem ji při práci na počítači měla přivázanou v šátku. Bolely mě záda a bylo mi horko, ale hnala mě představa, že dokážu to, co jsem si před mateřskou slíbila.

## 6 až 7 měsíců - miminkovský honeymoon

Nevím už, proč jsem měla ten pocit, ale půl rok je zlaté období. Miminko ještě není tak pohyblivé, aby za ním člověk musel neustále běhat a trhnout, co strčí do pusy nebo kde sebou praští o dlaždičky, ale už se dokáže plazit. To, že je dítě schopné pohybu, mu dělá neskutečnou radost a je prostě krásné sledovat, jak ho to baví.

V téhle době se taky začala otáčet z bříška na záda, ale už to neuměla zpátky, takže jsem chvilku fungovala jako obří chodící obracečka.

Tohle pro mě byl takovej mateřskej honeymoon.

### Čas na kódění

Tady to bylo vlastně fajn.Nebyla jsem tak vyčerpaná z neustálé frenetické činnosti malého tvorečka vedle sebe, jak to bylo později. Kódila jsem hlavně, když malá spala přes den, takže jsem měla večer i nějaký čas pro sebe, jestli se to tak nějak dá vůbec nazvat.

## 8 měsíc až rok

Emě začaly růst zuby. Tohle se může zdát jako marginální informace pro někoho, koho to ještě čeká. Ač teda, abych nestrašila zbytečně, na Instagramu mi polovina lidí v anketě zahlasovala, že u nich pohoda. No a ta druhá, že Mordor.

U nás to je trochu živější. Podle všeho má malá Ema nižší práh bolesti, což já teda taky, takže nesoudím. To sebou nese poměrně velké prožívání růstu zubů. Moudré knihy tvrdí, že bolesti spojené s růstem zubů trvají 8 dní. Tuto informaci nemohu bohužel potvrdit. Mě nějak přijde, že to dítě bolí zuby nonstop. Má teplotu, a tak by se pořád nosila a nemá moc chuť si hrát. Mimoto v noci kvůli tomu lehčeji spí.

A co lépe v této době se taky objevují bdělá okna. Což jsou vlastně takové batolecí party třeba mezi půl druhou a půl čtvrtou, kdy mi dítko skáče po hlavě a hraje si s hračkami v posteli.

Její živost a zvídavost se taky projevují v nárocích na její pečovatele. Vyžaduje více interakce. Na jednu stranu je super, že dokáže smát už i svým vlastním fórkům (jako třeba skříkání vody z pití na krmiče), ale na druhou stranu musí být člověk pomalu u všeho, co dělá. Holt my lidi, jsme sociální tvorové. Nedá se svítit.

Na druhou stranu lezení a chození kolem nábytku už zmastrovala natolik, že skoro nedochází ke karambolům a následnému křiku.

### Čas na kódění

V tomhle čase už absolutně není možné kódit v Emině přítomnosti. V rámci jejího bdělého dne, kdy se kolem plazí a zkoumá, je možné si odpočinout vlastně jen tak, že člověk zůstane ve strnulé pozici, jinak okamžitě upoutá její pozornost.

Mimoto ji notebook a cvakání klávesnice velice zajímá a okamžitě vystřeluje ručičky a bere do nich vše, na co dosáhne. A když nedosáhne, tak není spokojená, že je tahle fantastická věc mimo její dosah.

Další věc je, že už jsem se posunula natolik, že mi jen samotná pidi obrazovka notebooku na práci až tak nestačí a vlastně mě kódění na notebooku dost štve, takže kódím vlastně už jen večer, po té, co dojde muž domů a malou si převezme.

Tenhle článek píšu v době, kdy je Emě 11 a půl měsíce a rok péče o miminko a zároveň programování v podstatě veškerém volném čase, když nepočítám hodinku, či dvě před spaním, už mě natolik vysosalo, že mám občas potřebu přes tu hodinu, co ve dne spí, si jen zacvičit jógu nebo prostě jen být.
